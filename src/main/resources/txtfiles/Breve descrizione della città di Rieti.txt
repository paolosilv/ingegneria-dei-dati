Rieti (AFI: /'rjεti/[4] o, secondo la dizione locale, /'rjeti/[5]; Riète in dialetto reatino, [ri'εte], ascolta[?·info]) è un comune italiano di 45 608 abitanti[1] del Lazio, capoluogo dell'omonima provincia. L'etnico "reatini" proviene etimologicamente dal nome latino della città sabina, Reate.

Tradizionalmente riconosciuta come Umbilicus Italiae, cioè centro d'Italia[6][7], Rieti sorge nella fertile Piana Reatina alle pendici del Monte Terminillo, sulle sponde del fiume Velino, in un territorio ricco d'acqua che fornisce alla capitale molta dell'acqua potabile di cui necessita. Fondata all'inizio dell'età del ferro, divenne poi un'importante città dei Sabini. Fu conquistata dai Romani nel 290 a.C. e, dopo la caduta dell'impero, dai Visigoti; sotto i Longobardi fu gastaldato nel Ducato di Spoleto. Entrata a far parte dello Stato Pontificio, costituiva un territorio di frontiera con il Regno di Napoli e nel XIII secolo fu spesso sede papale. Dopo l'annessione nel 1860 al Regno di Sardegna, fu aggregata alla provincia di Perugia, in Umbria, ma dal 1923 passò al Lazio, prima come parte della provincia di Roma, poi, nel 1927, con l'istituzione della provincia di Rieti.