Benevento (AFI: [beneˈvɛnto][5], ascolta[?·info]; Beneviénte in dialetto beneventano) è un comune italiano di 56 604 abitanti[2], capoluogo della provincia omonima in Campania.

Chiamata inizialmente Malies[6] dalle native popolazioni irpino-sannitiche[7] per poi essere rinominata dagli antichi romani prima Maleventum e infine Beneventum, la città vanta un cospicuo patrimonio storico-artistico e archeologico, frutto delle varie dominazioni ed affiliazioni susseguitesi nel corso della sua storia. Dal giugno del 2011 la chiesa di Santa Sofia, edificata nel 760 dal duca longobardo Arechi II, è entrata a far parte del patrimonio dell'umanità UNESCO all'interno del sito seriale Longobardi in Italia: i luoghi del potere. Simbolo della città è l'arco di Traiano che risulta essere uno degli archi trionfali romani con rilievi meglio conservati. È sede dell'arcidiocesi di Benevento.