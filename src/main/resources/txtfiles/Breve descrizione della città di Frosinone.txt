Frosinone (AFI: /frosiˈnone/, /froziˈnone/[4], ascolta[?·info]; Frusenone /frusəˈnoːnə/ in dialetto frusinate[5]) è un comune italiano di 43 787 abitanti,[1] capoluogo dell'omonima provincia del Lazio. Maggiore città della Valle Latina, l'importante via di comunicazione del Lazio tra Roma e Napoli[6], fino al diciannovesimo secolo fu un borgo a vocazione rurale, mentre dal Novecento divenne un rilevante centro industriale e commerciale. Tradizionalmente considerata città volsca[7], o secondo recenti ipotesi ernica[8], con il nome di Frusna e poi romana del Latium adiectum come Frùsino, nel corso della sua storia millenaria è stata soggetta a molteplici devastazioni e saccheggi causati dalla sua posizione geostrategica; in conseguenza di ciò, nonché a causa delle distruzioni dovute ad eventi sismici (il più rovinoso dei quali avvenne nel settembre 1349), conserva solo rare seppur significanti tracce del proprio passato. Tra queste vi sono l'Anfiteatro romano, i reperti conservati nel museo archeologico cittadino e la Tomba Sant'Angelo.